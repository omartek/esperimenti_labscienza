PREPARIAMO UN INDICATORE

CHE COSA SERVE

Un cavolo rosso, acqua distillata o alcol, un limone, aceto, ammoniaca,
4 provette, un porta provette, un contagocce, un piatto fondo, carta da
filtro, un becher

COME SI PROCEDE

Versa in un becher 100 ml di acqua distillata e aggiungi qualche foglia
tagliuzzata di cavolo. Fai bollire per circa 10-15 minuti. Ora che
l’acqua ha assunto un colore viola, filtra il liquido suddividendolo in
4 provette. In una provetta aggiungi con il contagocce qualche goccia di
limone, in un’altra qualche goccia di aceto e in un’altra ancora qualche
goccia di ammoniaca. Attenzione non bisogna respirare i vapori di
ammoniaca che sono irritanti.

CHE COSA OSSERVO

Il nostro indicatore assume colorazioni diverse: con gli acidi si colora
di rosso mentre con le basi diventa blu.

COME LO SPIEGO

Le molecole contenute nel cavolo rosso, che contribuiscono a dare il
colore caratteristico a questa pianta, reagiscono e cambiano il loro
colore in ambiente acido o basico. Per questo motivo la soluzione che
abbiamo preparato si comporta da indicatore universale, rivelando
l’acidità o la basicità delle sostanze.

TEMPO: poco meno di un’ora
