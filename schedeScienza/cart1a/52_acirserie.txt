COSTRUIAMO UN CIRCUITO IN SERIE

CHE COSA SERVE

Una batteria da 9V, carta alluminio, tre led uguali, un pannello di
cartone rigido di dimensioni 25 per 30 cm, nastro adesivo, forbici,
colla, pennellino.

COME SI PROCEDE

Taglia tre o quattro strisce orizzontali di carta alluminio larghe un
paio di centimetri. Spennella sul bordo del cartone un po’ di colla,
taglia opportunamente e incolla sul pannello le strisce di alluminio in
modo da realizzare un circuito come in figura interrompendo il circuito
stesso di qualche millimetro nelle tre sezioni dove dovranno essere
collegati i led. Collega infine i tre led al circuito incollandoli con
del nastro adesivo in modo da ripristinare il circuito come in figura:

[]

Infine collega gli estremi liberi del circuito ai poli della batteria di
9V rispettando le polarità (ricorda che il positivo del led è quello con
la gambetta più lunga e il negativo quello con la gambetta più corta e
che i led conducono la corrente in un solo verso).

CHE COSA OSSERVO

Una volta collegato il circuito ai poli della batteria, i tre led si
accendono contemporaneamente, inoltre se interrompiamo il circuito in un
punto qualsiasi tutti i led si spengono.

COME LO SPIEGO

La tensione di 9V è sufficiente per accendere i tre led (la tensione
d’esercizio di un led è di circa 3V ed essendo essi collegati in serie
occorrono proprio 9V per accenderli tutti), inoltre in un circuito in
serie la corrente che lo attraversa è sempre la stessa per cui
interrompendo il circuito in un punto qualsiasi essa non può più
circolare e i led si spengono.

TEMPO: 40 minuti
