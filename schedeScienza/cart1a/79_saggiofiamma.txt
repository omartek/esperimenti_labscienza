SAGGIO ALLA FIAMMA

CHE COSA SERVE

Fornello ad alcol, ansa in nichel-cromo (come il filo utilizzato nelle
resistenze elettriche), molletta per impugnare l’ansa, oppure si può
attaccare l’ansa ad una bacchetta di vetro), acido cloridrico e un
bicchiere per contenerlo, Sali di diversi elementi: cloruro di sodio,
solfato di rame, cloruro di potassio, cloruro di calcio ecc.

COME SI PROCEDE

Ad ogni saggio si passa preventivamente l’ansa nell’acido cloridrico e
poi nel centro della fiamma per eliminare eventuali tracce di materiali
che possono falsare i risultati del test. Preleviamo con l’ansa una
piccola quantità di cloruro di sodio e lo portiamo a contatto della
fiamma lateralmente, dopo qualche secondo quest’ultima diventa di un
colore giallo luminoso. Puliamo nuovamente l’ansa con l’acido cloridrico
e la fiamma e ripetiamo l’esperimento con il cloruro di potassio ed in
tal caso la fiamma assume un colore violaceo, col solfato di rame la
fiamma acquista un colore verde, col cloruro di calcio rosso mattone.

CHE COSA OSSERVO

Se l’ansa è pulita a dovere il saggio ci restituisce sempre lo stesso
risultato per le varie sostanze e quindi ogni sostanza emette un colore
specifico

COME LO SPIEGO

Scaldati sulla fiamma, alcuni elementi chimici emettono luce di colore
caratteristico. L’energia fornita dalla fiamma viene, infatti,
restituita sotto forma di fotoni di lunghezza d’onda caratteristica, cui
corrispondono luci di un preciso colore. In accordo col modello atomico
di Bohr, gli atomi di un metallo esposto alla fiamma spostano alcuni
loro elettroni, eccitati, su orbite di livello energetico maggiore;
ritornando allo stato fondamentale, emettono l’eccesso di energia sotto
forma di fotoni di lunghezza d’onda caratteristica e differente per ogni
metallo, generando così colorazioni della fiamma diverse che consentono
di riconoscere il metallo saggiato. Metalli che non colorano la fiamma,
emettono pure loro fotoni ma di lunghezza d’onda sull’infrarosso, non
visibile ad occhio nudo.

TEMPO: 20 minuti
