LA LUMINOSITA’ DELLE STELLE

CHE COSA SERVE

Quattro torce elettriche uguali con pile nuove uguali

COME SI PROCEDE

Eseguiamo questa prova al buio, in uno spazio abbastanza grande (ad
esempio la palestra o l’ambiente più grande della scuola, dopo aver
oscurato i vetri con tende o cartoni), in un gruppo di cinque persone.
Quattro ragazzi reggeranno le torce e il quinto eseguirà le
osservazioni. Chi regge le torce accese si disporrà sul lato corto della
palestra e terrà le torce diritte davanti a sé rivolte verso il compagno
che ha il compito di osservare, in piedi sul lato opposto della
palestra. Chi fa da osservatore chiederà ai compagni che reggono le
torce di disporsi dapprima tutti contro il muro, poi a ciascuno farà
compiere un numero diverso di passi in avanti.

CHE COSA OSSERVO

Le torce e le pile sono uguali, pertanto la luce emessa è la stessa e
così appare all’osservatore quando i ragazzi sono tutti allineati al
muro. Quando i ragazzi si spostano la luminosità che giunge
all’osservatore è diversa perché le torce si trovano a distanza diversa
da esso: la torcia più lontana apparirà meno luminosa rispetto a quelle
più vicine.

COME LO SPIEGO

La luce effettivamente emessa dalle torce rappresenta la loro luminosità
assoluta, quella percepita è invece la luminosità apparente la quale
varia evidentemente con la distanza. Dunque constatiamo che la
luminosità apparente di una stella, cioè la quantità di luce che giunge
ad un osservatore, dipende da due fattori: la luminosità assoluta della
stella stessa (la quantità di luce che effettivamente emette) e la
distanza alla quale si trova rispetto all’osservatore. Quindi, se nel
cielo osservi stelle con la stessa luminosità, non significa che esse si
trovano alla stessa distanza dalla Terra; invece stelle con luminosità
diversa potrebbero davvero trovarsi alla stessa distanza da noi.

TEMPO: 10 minuti
