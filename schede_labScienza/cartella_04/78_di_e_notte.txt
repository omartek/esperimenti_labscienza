ALTERNARSI DI DÌ E NOTTE

CHE COSA SERVE

Una lampada da tavolo, un mappamondo

COME SI PROCEDE

Appoggia la lampada e il globo terrestre sul tavolo in una stanza buia. Accendi la lampada, in modo da illuminare il globo. Osserva e annota quale parte di esso è illuminata e quale parte è al buio. Ruota il globo in modo da disporre l’Italia esattamente di fronte alla lampada. Infine ruota lentamente il globo, da ovest verso est, fino a portare l’Italia in ombra, e poi ancora fino a riavere l’Italia di fronte alla lampada.

CHE COSA OSSERVO

Il globo viene illuminato per circa metà. Quando si ruota il globo, cambiano sia la metà illuminata sia quella in ombra.

COME LO SPIEGO

La lampada simula il sole. Quando l’Italia si trova proprio di fronte alla lampada, simuli le condizioni che si verificano a mezzogiorno; ruotando lentamente il globo da ovest verso est (ovvero verso destra) riproduci il moto di rotazione della terra. Quando l’Italia passa nella metà del globo in ombra, il sole tramonta. Continuando a ruotare il globo per far tornare l’Italia davanti alla lampada, è come se facessi trascorrere un giorno completo (il globo avrà allora compiuto una rotazione di 360°). La terra effettua una rotazione completa su se stessa in 24 ore, dunque in 24 ore ruota di 360°.

TEMPO: 15 minuti
