LE PIANTE CERCANO LA LUCE

CHE COSA SERVE

Due piantine uguali già cresciute in vaso, acqua un righello, pennarelli colorati e un quaderno

COME SI PROCEDE

Disponi le due piantine in due luoghi diversi: la prima vicino a una finestra, in modo che sia ben illuminata dalla luce solare, la seconda in un angolo buio vicino ad una lampada, che lascerai accesa dal mattino al tramonto. Innaffia le due piantine quando hanno la terra asciutta e misura l'altezza delle due piantine ogni due-tre giorni. Sul quaderno riporta in un grafico, con colori diversi, le differenti altezze raggiunte, osservando i diversi ritmi di crescita.

CHE COSA OSSERVO

Dopo una quindicina di giorni, osservando il grafico sul quaderno, noti che la piantina che è cresciuta di più è quella esposta alla luce solare.

COME LO SPIEGO

Le piante illuminate dalla lampadina crescono meno perché la luce solare ha caratteristiche più adatte allo svolgimento della fotosintesi rispetto a quelle della luce emessa da una normale lampadina. Hai dunque potuto dimostrare come, nel processo di fotosintesi, sia importante il tipo di luce: le radiazioni più efficaci sono quelle naturali provenienti dal sole.

TEMPO: Alcuni giorni
