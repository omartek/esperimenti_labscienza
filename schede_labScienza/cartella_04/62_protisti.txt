PROTISTI IN UNA GOCCIA D’ACQUA

CHE COSA SERVE

Un paio di forbici, qualche ciuffo d’erba, un contenitore di forma
larga, vetrini portaoggetto e copri oggetto, acqua, microscopio ottico.

COME SI PROCEDE

Prepara l’infuso tagliuzzando con le forbici l’erba (va bene anche se è
secca o appassita) e riempi con essa il contenitore; coprila con acqua e
metti il contenitore in un posto non direttamente esposto ai raggi del
sole. Lascia riposare l’infuso per diversi giorni; vedrai che già dopo
qualche giorno l’acqua comincerà a diventare torbida. Puoi però
cominciare ad osservare la vita presente nel tuo recipiente già un
giorno dopo la preparazione e continuare per diversi giorni: pesca una
goccia d’acqua dalla superficie dell’infuso e prepara un vetrino che
osserverai al microscopio prima a piccoli e poi a maggiori
ingrandimenti.

CHE COSA OSSERVO

Si nota la presenza di piccoli esseri viventi rotondi o allungati,
isolati o allineati, immobili o capaci di movimenti rapidi o lenti. Essi
si spostano inizialmente con una certa vivacità, poi i movimenti
rallentano, fino a cessare del tutto perché il calore della luce del
microscopio non permette a lungo la loro sopravvivenza e fa evaporare la
sottile pellicola d’acqua tra i due vetrini nella quale essi nuotano.

COME LO SPIEGO

L’acqua torbida è ricchissima di microrganismi, esseri viventi
invisibili a occhio nudo, molto vari per forma e dimensioni. Si tratta
per lo più di protisti. I microrganismi sono generalmente trasparenti e
questo consente di vedere il loro interno: contengono granuli di diverse
dimensioni.

TEMPO: una settimana
