CHE COSA SPINGE IL MAGMA IN SUPERFICIE?

CHE COSA SERVE

Una bottiglia di acqua gassata in plastica, un colorante alimentare

COME SI PROCEDE

Apri la bottiglia e aggiungi all’acqua qualche goccia di colorante (così sarà più facile osservare il fenomeno). Avvita bene il tappo e agita la bottiglia. Stando sopra un lavandino e tenendo la bottiglia lontana dal viso, svita un poco il tappo.

CHE COSA OSSERVO

Appena sviti il tappo, vedi comparire delle bollicine di gas che salgono verso la parte alta della bottiglia. Poi parte dell’acqua esce violentemente dalla bottiglia insieme al gas, che si disperde nell’aria.

COME LO SPIEGO

L’acqua gassata contiene anidride carbonica, che non si nota finché la bottiglia rimane tappata (le bollicine non si formano perché la pressione all’interno della bottiglia tiene disciolta l’anidride carbonica). Quando sviti il tappo, la pressione diminuisce di colpo e si formano bollicine di gas, via via più grosse, che fuoriescono assieme all’acqua. Un analogo fenomeno avviene nel magma in profondità. La quantità di gas disciolti nel magma dipende dalla pressione. Nel magma che si trova nella camera magmatica si formano minuscole bolle di gas, a mano a mano che il magma sale verso la superficie, la pressione diminuisce e si formano bolle di gas sempre più grosse che fanno fuoriuscire il magma. I gas si disperdono poi nell’aria.

TEMPO: 10 minuti
