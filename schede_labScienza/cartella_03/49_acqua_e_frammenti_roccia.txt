L’ACQUA E I FRAMMENTI DI ROCCIA

CHE COSA SERVE

Sassolini di varia natura e granuli di sabbia grossolana, un recipiente
di vetro o di plastica trasparente, un cucchiaio di legno, un colino,
una bilancia di precisione, un orologio, acqua, un po’ di aceto o di
acido muriatico per le pulizie domestiche, un quaderno, una penna

COME SI PROCEDE

Metti i sassolini e i granelli di sabbia sulla bilancia e annota sul
quaderno il loro peso esatto. Ponili poi nel recipiente, coprili d’acqua
e aggiungi un po’ di aceto o di acido muriatico (attenzione: questo
composto è tossico e va maneggiato con estrema cura). Mescola
energicamente con il cucchiaio per alcuni minuti e lascia riposare per
qualche altro minuto. Filtra con il colino il contenuto del recipiente,
lascia asciugare e pesa nuovamente sassolini e granuli. Rimetti poi nel
recipiente e copri nuovamente con acqua e acido, ripetendo nell’ordine
tutte le operazioni descritte prima.

CHE COSA OSSERVO

La soluzione di acqua e aceto o acqua e acido non è più limpida come
prima del rimescolamento: il movimento impresso con il cucchiaio ha
messo in agitazione sassolini e granuli di sabbia provocando il distacco
di piccole particelle. Anche se le variazioni sono minime, ogni volta
che effettui la pesata ottieni un valore leggermente minore del
precedente.

COME LO SPIEGO

Agitando l’acqua con un po’ di aceto o acido mescolati hai simulato
l’azione delle acque che circolano sulla superficie terrestre e in
profondità. Il peso diminuisce ad ogni pesata successiva perché l’acqua
in movimento provoca la disgregazione dei sassolini e dei granelli, che
si possono frantumare in particelle più piccole, e la dissoluzione di
altre piccole particelle. L’azione delle acque che si muovono sulla
superficie terrestre e sotto il livello del suolo contribuisce alla
trasformazione delle rocce.

TEMPO: 60 minuti
