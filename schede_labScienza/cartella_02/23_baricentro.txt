IL BARICENTRO DI UN CORPO IRREGOLARE

CHE COSA SERVE

Un pezzo di cartone ritagliato in modo irregolare, una cordicella, un
pennarello, un chiodo fissato ad una parete

COME SI PROCEDE

Pratica un foro nel cartone, sospendilo per mezzo della cordicella al
chiodo e lascialo oscillare liberamente. Quando cessa di oscillare,
traccia sul cartone una linea seguendo il prolungamento della
cordicella. Stacca il cartone dal chiodo, pratica in esso un secondo
foro e sospendilo nuovamente. Quando ha cessato di oscillare traccia
un’altra linea lungo il prolungamento della cordicella.

CHE COSA OSSERVO

Il punto d’intersezione delle due linee indica con esattezza la
posizione del baricentro (B) del pezzo di cartone.

COME LO SPIEGO

In entrambi i casi, il cartone cessa di oscillare solo quando la linea
verticale che passa per il chiodo passa anche per il baricentro. Perciò
tutte e due le linee verticali che abbiamo tracciato passano per il
baricentro. Il corpo che abbiamo utilizzato è in equilibrio, perciò sta
fermo, quando il baricentro e il chiodo si trovano sulla stessa linea
verticale e il baricentro sta sotto il chiodo.

TEMPO. 10 MINUTI
