MISURIAMO LA RESISTENZA DEL CORPO UMANO

CHE COSA SERVE

Un tester, guanti di gomma, sale, acqua di rubinetto, due bicchiere, un cucchiaino, carta e penna.

COME SI PROCEDE

Riempi a metà i due bicchieri con acqua di rubinetto e in uno di essi aggiungi tre cucchiaini di sale e mescola per bene la soluzione. Misura la resistenza del tuo corpo stringendo i puntali del tester tra le dita della mano destra e sinistra. Ripeti l’esperienza con le dita leggermente bagnate con l’acqua di rubinetto e con la soluzione salata; infine ripeti l’esperienza indossando i guanti; costruisci una tabella segnando di volta in volta i risultati delle esperienze.

CHE COSA OSSERVO

La resistenza massima si ha quando si indossano i guanti (resistenza infinita); si ottengono valori decrescenti di resistenza partendo da dita asciutte, bagnate con acqua di rubinetto, bagnate con soluzione salina.

COME LO SPIEGO

I guanti di gomma sono isolanti per cui impediscono il passaggio di corrente e ciò corrisponde alla massima resistenza possibile; con le dita asciutte la resistenza è ancora molto elevata ma lo strumento registra già un valore che di solito dipende da persona a persona. L’acqua di rubinetto, che contiene vari Sali disciolti, è un buon conduttore di elettricità per cui la resistenza diminuisce ed è ancora minore con la soluzione salina perché essa contiene più Sali disciolti (e di conseguenza più ioni) ed è perciò un conduttore migliore.

TEMPO: 10 minuti
