PROTISTI IN UNA GOCCIA D’ACQUA

CHE COSA SERVE

Un paio di forbici, qualche ciuffo d’erba, un contenitore di forma
larga, vetrini portaoggetto e coprioggetto, acqua, un microscopio
ottico.

COME SI PROCEDE

Prepara un infuso tagliuzzando con le forbici l’erba (va bene anche se è
secca o appassita) e riempi con essa il contenitore; coprila con acqua e
poni il recipiente in un luogo non direttamente esposto ai raggi solari.
Lascia riposare l’infuso per diversi giorni; vedrai che già dopo qualche
giorno l’acqua comincerà a diventare torbida. Puoi però cominciare a
osservare la vita presente nel tuo recipiente già un giorno dopo la
preparazione e continuare per diversi giorni: pesca una goccia d’acqua
dalla superfice dell’infuso e prepara un vetrino facendo attenzione a
non far formare bolle d’aria; osserva poi al microscopio il vetrino ad
ingrandimenti via via maggiori.

CHE COSA OSSERVO

Noterai la presenza di piccoli esseri viventi rotondi o allungati,
isolati o allineati, immobili o capaci di movimenti rapidi o lenti. Essi
si spostano inizialmente con una certa vivacità, poi i movimenti
rallentano, fino a cessare del tutto perché il calore della luce del
microscopio non permette la loro sopravvivenza a lungo e fa evaporare la
sottile pellicola d’acqua tra i due vetrini nella quale essi nuotano.

COME LO SPIEGO

L’acqua torbida è molto ricca di microrganismi, esseri viventi
invisibili a occhio nudo, molto vari per forma e dimensioni. Si tratta
per lo più di protisti. I microrganismi sono generalmente trasparenti e
questo consente di vedere il loro interno: contengono granuli di diverse
dimensioni.

TEMPO: una settimana
